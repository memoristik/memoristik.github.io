# Genel Bakış

## Amaç

Web3, Blokzincir & Merkle Ağacı vb. teknolojiler kullanılarak çok katmanlı ve açık kaynaklı bir altyapının oluşturulması ve üzerinde:

- Kullanıcıların kendisine ait ve kendi ürettiği her türlü veri üzerinde hak sahibi olmasının ve bu verilerin güvenliğinin, devamlılığının sağlanması,
- Verilerin serileştirilerek birbirleriyle iletişim kurabilmesinin sağlanması ve bütün verilere kolay, hızlı ve güvenli bir şekilde erişilebilmesi,
- (Kullanıcıların kendisine ait kişisel veya ürettiği) verilerin kaynağının ve doğruluğunun saptanabilmesi.

## Öncelikli Problemler

İnternet kullanımı sırasında alışkanlık haline gelmiş ve olmazsa olmaz olarak düşünülen pek çok konu kullanıcılar açısından olası riskler taşıyor, problemler yaşatıyor, kullanımı zorlaştırıyor. Bunlardan bazılarını özetleyecek olursak:

- ### Alan Adları
Sabitlenmiş sunuculara mecbur bırakıyor olması, ücretli olması ve zaman aşımına uğruyor olması, alan adlarını yöneten kişilerin inisiyatifine kalmış bir şekilde kullanılmasına sebep oluyor. Süresi bitmiş ve uzatılmamış alan adları oralarda tutulan verilere erişim konusunda sıkıntılar yaşatıyor.
Ayrıca, ülke yönetimlerinin zaman zaman keyfi olarak vatandaşlarının İnternet kullanımını, veriye ulaşabilmesini kısıtlayabilmesine ya da tamamen engelleyebilmesine kolaylık sağlıyor.

- ### Eski, Kirli, Doğrulanmamış Bilgi
Arama motorları, kulanıcıyı güvenilir ve doğru bilgiye ulaştırma konusunda çoğu zaman yetersiz kalmaya başladı. Artık geçerliliği kalmamış, yenilenmiş veriler kullanıcıların kendileri tarafından elenip doğrulanmak zorunda. Elde edilen bir bilginin kaynağının doğrulanması da ek bir işlem olarak yine kullanıcı tarafından yapılmak zorunda.

- ### Veri Deposu
Merkezi sunucularda tutulan veriler, sunucu sahiplerinin müsaade ettiği ölçüde var olmaya devam edebiliyor. Özellikle, kullanıcılara sahip ve onların emeğiyle üretilen veriler her an ortadan kaldırılabilme tehlikesiyle yüz yüzeler. Şirketler ve kişiler, kendilerine ait olan bu verilerin geleceğine, sunucu sahipleri kadar karar verici durumda değil.
(Buna en güzel örnek, kapatılan onlarca Google servisi olarak verilebilir.)

- ### Kullanıcı Giriş İşlemleri, Kişisel Veriler, E-Posta
Merkezi sunuculara sahip pek çok kurum ve şirket kullanıcılardan elde edebileceği maksimum seviyede kişisel bilgiyi toplamaya çalışıyor ve kendi veritabanlarını oluşturuyor. Kullanıcılar bu hizmetleri kullanabilmek için en iyi ihtimalle, diğer bilgilerini vermek zorunda kalmasalar bile, e-posta adresleriyle giriş yapıyor. Günümüzde ise bu daha da artarak devam etmeye başladı ve herhangi bir sitedeki herhangi bir makaleyi, blog yazısını okuyabilmek için bile e-posta adresleriyle giriş yapılmak zorunda bırakılıyor. Toplanan bu kişisel verilerin ne şekillerde kullanılabileceğine ise kullanıcılar kendi adlarına karar veremiyor. Ayrıca, alternatif ve daha güvenli iletişim araçlarının geliştirilmiş olmasına rağmen, e-posta altyapısının uzun zamandır gelişim sürecinin yavaşlamış olması, güvenlik açıklarının olması ve yine de bu tür sebeplerle kullanılmaya mecbur kalınması diğer bir problem. (Ek olarak, yukarıda bahsi geçen alan adı problemi e-posta sistemini de etkiliyor.)

- ### Dağınık Kişi ve Bilgiler
Pek çok kullanıcı farklı konularda farklı sistemleri kullanmak zorunda olduğu için takip edilebilirliği, diğer kullanıcılarla iletişimi zorlaşıyor. Örneğin, akademik ortamdan bir kişinin çalışmaları takip edilmek istendiğinde her birisinin farklı farklı ortamlarda olması sebebiyle, kullanıcılar tarafından bunların tek tek bulunması gerekebiliyor. Ya da yine aynı şekilde akademik bir konu üzerindeki gelişmeler apayrı ortamlar tek tek taranarak ulaşılabilir oluyor. Tek bir ortam içerisinde "hashtag" benzeri uygulamalarla bir miktar çözüme ulaşılsa da yeterli gelmediği çok durum var.

- ### Tekrarlanan Gereksiz Veriler
Özellikle "ürün"ler konusunda, aynı veriler o ürünün yer aldığı her farklı ortam içerisinde tekrarlanıyor. Örneğin, bir ürüne ait teknik bilgiler, o ürünün satışının yapıldığı sitelerde baştan giriliyor. Bu da emeğin boş yere harcanmasına sebep oluyor.

- ### Platform Bağımlılıkları
Kullanıcıların birbirleriyle paylaşmak istedikleri bazı veriler, farklı seçenekler olmasına rağmen, kullanıcıları belli başlı platformları kullanmaya zorluyor. Örneğin, paylaşılan bir müzik listesi, aynı içeriklere sahip bir başka platformdan açılamıyor. Herkesin kullanımı için oluşturulan veri setleri oluşturulduğu ortam içerisinde sınırlanmak zorunda kalabiliyor. Bir başka ortama aktarılabilse bile üzerine dışarıdan yapılabilecek katkılar ortak bir platformda kolayca birleşemiyor. Aynı veriler üzerinde yapılacak ortak çalışmalar kişinin istediği, rahat ettiği bir ortamda devam edemeyebiliyor.
